# Uvod

Strojno učenje, umetna inteligenca, podatkovna znanost, podatkovno rudarjenje in velepodatki (ali kar veliki podatki). V zadnjih letih so to precej uporabljeni izrazi, ki jih zasledimo v novicah o revolucionarnih premikih na področjih obdelave podatkov, razpoznave slik ter videoposnetkov in obdelave besedila. S temi izrazi podjetniki zvito opišejo svoje storitve in produkte, da jim dvignejo vrednost ali jih lažje prodajo. S temi izrazi razvijalci programske opreme opišejo svoje izdelke, ko so se ti zmožni prilagajati na različne situacije. Pa gre res za revolucionarne metode ali le za trenutno modo oziroma modne besede (angl.*buzzwords*)? So algoritmi strojnega učenja res nekaj, kar izraža inteligentnost računalnika, ali pa gre le za kombinacijo *if* stavkov in statističnih metod?

Žal ni enovitega odgovora. Inteligentnega in samostojnega stroja, kot so prikazani v nekaterih filmskih uspešnicah, ne moremo pričakovati še nekaj časa, če sploh kdaj. Vsekakor pa imajo pristopi strojnega učenja vrednost, kar kaže tudi vztrajnost zanimanja in njihove uporabe tako v industriji kakor tudi raziskovalni sferi. Strojno učenje je danes ključen sestavni del številnih komercialnih informacijskih sistemov in raziskovalnih projektov na različnih področjih - od medicinske diagnoze in zdravljenja[^1], avtomatskega trgovanja z vrednostnimi papirji[^2], samovozečih avtomobilov[^3], pa do priporočil na družbenih omrežjih in spletnih trgovinah[^4]. Mnogi menijo, da je uporaba strojnega učenja primerna za uporabo le v velikih podjetjih z obsežnimi raziskovalnimi skupinami in globokimi žepi. S tem gradivom ti avtorja želiva pokazati, kako enostavna je uporaba strojnega učenja, če le že poznaš osnove programiranja.

Kot na drugih področjih, tudi pri strojnem učenju obstajajo tako kompleksni in napredni pristopi, kakor tudi enostavni. Za razumevanje najbolj naprednih pristopov (na primer globokega učenja (angl. _deep learning_)) res potrebujemo že kar nekaj semestrov matematike. Po drugi strani pa razumevanje najenostavnejših pristopov zahteva le izkušnje iz programiranja.

Seveda se največ govori o najbolj naprednih metodah, ki terjajo ekipo dvestotih podatkovnih znanstvenikov (kot se imenujemo) in za dve košarkarski dvorani velik računalnik. V resnici pa večji del informacijskih sistemov, ki so podprti s strojnim učenjem, uporablja zelo elementarne tehnike. Vsakdo pa že ne potrebuje naprednega algoritma, ki identificira človeka iz treh pikslov. V večji meri so za obogatitev obstoječih sistemov dovolj enostavni pristopi, kar je razvidno iz uporabe umetne inteligence v praksi. Nova storitev, katere razvijalci poudarjajo, da je podprta z naprednimi pristopi umetne inteligence, res nima le nekaj pogojnih *if*-ov in osnovnih opisno statističnih izračunov, kljub temu pa navadno ni tako kompleksna, kot se mogoče zdi.

## Komu je to gradivo namenjeno?

To gradivo služi kot uvod v področje strojnega učenja. Namenjena je tistim, ki že znajo programirati - idealno v programskem jeziku Python, saj so primeri prikazani z uporabo tega jezika. Zakaj Python? Ker je to eden izmed najbolj uporabljenih programskih jezikov za namen uporabe strojnega učenja. Knjiga se osredotoča na uporabo Pythona in knjižnice [`scikit-learn`](!https://scikit-learn.org/), ki je osnovna knjižnica za uporabo strojnega učenja. Seveda se ne gre izogniti uporabi knjižnic [`NumPy`](!https://numpy.org/) in [`Matplotlib`](!https://matplotlib.org/) oz. [`pandas`](!https://pandas.pydata.org/) in [`seaborn`](!https://seaborn.pydata.org/) - ampak poudarek vsekakor ni na teh.

Zavestno je bila narejena odločitev, da se gradivo preveč ne osredotoča na matematični vidik strojnega učenja. Drži, matematične formule so še vedno prisotne, ampak le do te mere, da pomagajo (ne pa ovirajo) pri razumevanju posameznih pristopov.

Knjiga se osredotoči le na eno tehniko strojnega učenja - na klasifikacijo. Klasifikacija se predstavi na le enem, po mnenju avtorjev, najbolj intuitivnem algoritmu klasifikacije, imenovanemu *k* najbližjih sosedov. Ta algoritem je predstavljen nekoliko bolj podrobno, s čimer se ponazori, da ima vsak pristop strojnega učenja svoje posebnosti, ki ga naredijo bodisi primernega ali neprimernega za dan problem.

## Komu to gradivo ni namenjeno?

V gradivu avtorja okvirno predstaviva različne tehnike in področja strojnega učenja - podrobnosti pa izpustiva. Če te zanima regresija, katera izmed tehnik nenadzorovanega učenja ali delo z globokimi nevronskimi mrežami, to gradivo ni zate. Vsak dober podatkovni znanstvenik je najprej spoznaval temelje strojnega učenja ter se šele potem posvetil naprednejšim tehnikam. Čemu nam bo napredna globoka nevronska mreža, če pa je ne znamo pravilno ovrednotiti? Knjiga je napisana tako, da bo samostojno nadaljevanje učenja kar se da enostavno.

V gradivu niso omenjene vse možne knjižnice strojnega učenja v Pythonu ali možnosti uporabe strojnega učenja v drugih programskih jezikih. Četudi te delo na strojnem učenju v Pythonu zanese k uporabi [`PyTorcha`](!https://pytorch.org/ ) ali [`TensorFlowa`](!https://www.tensorflow.org/), je [`scikit-learn`](!https://scikit-learn.org/) osnova, brez katere ne gre. Četudi te bosta delodajalec ali lastna radovednost v prihodnosti usmerila v uporabo strojnega učenja v drugih jezikih, so tudi ostale knjižnice strojnega učenja spisane po zgledu knjižnice [`scikit-learn`](!https://scikit-learn.org/).

Po površnem pregledu gradiva bi kdo morda prišel do zaključka, da to gradivo pokrije snov, ki bi jo lahko predstavili v eni objavi na blogu. Drži - če bi snov, predstavljeno v tem gradivu, strnili v programsko kodo, to ne bi bil kompleksen informacijski sistem, temveč le daljša Python skripta. Namen gradiva ni, da predstavi čim več različnih načinov uporabe knjižnice [`scikit-learn`](!https://scikit-learn.org/) in predela vse možne algoritme v tej - temu namreč služi dokumentacija te knjižnice. Skozi branje se od bralca tega gradiva pričakuje, da vsak korak (oziroma vsako vrstico kode) razume - kaj se zgodi in čemu je namenjena. Skozi poglobljeno razumevanje ti avtorja želiva predati sposobnost nadaljnjega samostojnega učenja - kaj je pomembno pri določenem pristopu, kako se uporabi ta pristop, kako nastavitve vplivajo na rezultate in tako naprej. Povedano drugače, s tem gradivom te avtorja želiva naučiti samostojnega učenja snovi strojnega učenja.

Dobrodošel oziroma dobrodošla v svet strojnega učenja.

[^1]: Holzinger, A., Langs, G., Denk, H., Zatloukal, K. and Müller, H., 2019. Causability and explainability of artificial intelligence in medicine. Wiley Interdisciplinary Reviews: Data Mining and Knowledge Discovery, 9(4), p.e1312.
[^2]: Fister, D., Mun, J.C., Jagrič, V. and Jagrič, T., 2019. Deep learning for stock market trading: a superior trading strategy?. Neural Network World, 29(3), pp.151-171.
[^3]: Del Ser, J., Osaba, E., Sanchez-Medina, J.J. and Fister, I., 2019. Bioinspired computational intelligence and transportation systems: a long road ahead. IEEE Transactions on Intelligent Transportation Systems, 21(2), pp.466-495.
[^4]: Bello-Orgaz, G., Jung, J.J. and Camacho, D., 2016. Social big data: Recent achievements and new challenges. Information Fusion, 28, pp.45-59.